---
layout: article
categories: [a2]
title: Зміни в порядку державної реєстрації бізнесу
img: sub-banner-business-law.jpg	
author: katerina-britskaya
---

Зі вступом в силу Закону України «Про внесення змін до деяких законодавчих актів щодо вдосконалення державної реєстрації прав 
на нерухоме майно та захисту прав власності» (далі – Закон 1666-VIII) в Україні запроваджено низку нових правил в сфері держреєстрації
бізнесу. 

**Скасовано принцип "екстериторіальності"**

Відтепер державна реєстрація проводиться в межах адміністративно-територіальної одиниці  місцезнаходження компанії чи місця реєстрації 
приватного підприємця. Тобто, принцип екстериторіальності по всій території України, який дозволяв подавати документи держреєстратору 
в будь-якому куточку України без будь-якої прив’язки до місця реєстрації, на сьогоднішній день скасовано. Нагадаємо, що принцип 
екстериторіальності вперше було запроваджено з 1 січня 2016 року. Це нововведення набагато спрощувало проведення реєстраційних дій 
компаніям та підприємцям, адже не завжди господарюючі суб’єкти проживають чи фактично знаходяться за їх офіційною адресою.

**Зміни до статуту та протокол тепер треба засвідчувати нотаріально**

Крім цього, Закон торкнувся змін щодо оформлення документів для держреєстрації, а саме рішення органів управління юридичних осіб 
(протоколи зборів) для реєстрації змін про юридичну особу  підлягають нотаріальному засвідченню. Підписи на установчих документах 
юридичної особи також завіряються нотаріусом, але крім випадків первинної реєстрації юридичної особи (цей виняток не стосується реєстрації 
юрособи, яка утворилася шляхом злиття, поділу, виділу чи перетворення). При реєстрації змін про бенефіціарних власників компанії, 
місцезнаходження та контактної інформації протокол загальних зборів взагалі не є обов’язковим документом при подачі держреєстратору, 
а від так  - нотаріальне засвідчення не вимагається. 

Якщо в юридичної особи змінюється склад учасників, то при виході фізичної особи-учасника  підпис на заяві про вихід нотаріально 
засвідчується. Вимога про нотаріальне засвідчення не стосується договору купівлі-продажу частки, якщо вихід учасника пов’язаний з 
продажем його частки новому учаснику на підставі договору.

Нагадаємо, що за реєстрацію змін про юридичну особу (крім змін про контактну інформацію: телефон та електронна пошта) справляється 
адміністративний збір, що на сьогоднішній день становить 410 грн. 

**Нове обов'язкове положення в статуті**

Варто зазначити, що Законом 1666-VIII змінено вимоги щодо змісту установчих документів юридичної особи і тепер статут повинен містити 
відомості про порядок його підписання. Закон дозволяє підписувати установчі документи учасникам/засновникам компаній, їх уповноваженим 
представникам (повноваження підтверджуються довіреністю), а також голові та секретарю загальних зборів учасників ( крім випадків 
заснування юридичної особи). При зміні інформації в установчих документах держреєстратору подається статут в новій редакції в одному 
примірнику, який після реєстрації залишається в архіві, а заявнику видається опис документів з кодом доступу до електронної версії 
статуту на [офіційному сайті Мін’юсту](https://usr.minjust.gov.ua/ua/freesearch). За результатами держреєстрації заявнику видається 
виписка з ЄДР в електронній формі (доступ до неї здійснюється за тим же кодом на описі документів) або за бажанням заявника в паперовій 
формі з печаткою та підписом реєстратора. Нагадуємо, що починаючи з 1 січня 2016 року виписки в паперовій формі з мокрими підписами і 
печатками не видавались. 

**Порядок оскарження дій чи бездіяльності реєстраторів**

У випадку виникнення якихось суперечок з органами держреєстрації, їх дії, рішення можуть оскаржені прямо до Міністерства юстиції України
та його територіальних органів протягом 60 календарних днів з дня прийняття рішення, чи з дня  коли особа дізналася чи могла дізнатися 
про порушення її прав.
