---
layout: article
categories: [a3]
title: Як припинити діяльність ФОП в Україні
img: buhgalter-24(23).jpg
author: katerina-britskaya
---

Якщо ви вирішили припинити підприємницьку діяльність та закрити свого ФОПа,  пропонуємо вам покрокову інструкцію для припинення підприємницької діяльності ФОП:

**Заява на припинення державному реєстратору або нотаріусу**

Державному реєстратору в межах адміністративної одиниці, де зареєстроване ваше місце проживання потрібно подати заяву про державну реєстрацію припинення підприємницької діяльності фізичної особи - підприємця за його рішенням (Форма 12) + пред’явити свій паспортний документ і картку фізичної особи платника податку (ІНН).  
Якщо подавати заяву буде не ФОП особисто, то  представником додатково подається нотаріально засвідчена копія довіреності (та надається на ознайомлення оригінал).
_Наприклад,  ваше місце проживання зареєстроване у м. Одеса, хоча фактично ви проживаєте в м. Києві. Для припинення підприємницької діяльності вам потрібно буде звернутись особисто до державного реєстратора будь-де в Одеській області (можна відправити документи поштою, для цього на Формі 12 необхідно у будь-якого нотаріуса засвідчити ваш підпис) чи виконати ці дії через представника на місці._
Після виконання цієї дії реєстратор має надати вам Повідомлення про припинення підприємницької діяльності. 
Фактично після цього кроку ви вже не є ФОП. Оскільки в Єдиному державному реєстрі юридичних осіб, фізичних осіб-підприємців та громадських формувань стоїть статус “Припинено”. При цьому дані про припинення підприємницької діяльності автоматично надсилаються державним реєстратором у відповідну податкову.
Оскільки приватні нотаріуси зараз виконують функції державних реєстраторів, таку заяву ви можете подати нотаріусу.

**Зняття з обліку в податковій**

Не залежно від того, що де-юре ваша діяльність припинена, в податкову, в якій ви стояли на обліку як ФОП, ви маєте в установлені строки подати річну податкову декларацію за звітний рік, у якому проведено державну реєстрацію припинення вашої підприємницької діяльності, а також маєте забезпечити остаточні розрахунки з податків від провадження підприємницької діяльності.
Потрібно пам’ятати, що реєстрація припинення підприємницької діяльності  не припиняє ваших зобов'язань, що виникли під час провадження такої діяльності, та не змінює строків, порядків виконання таких зобов'язань та застосування санкцій за їх невиконання.
Більше ніяких дій від вас закон не вимагає. Хоча теоретично податкова може запросити у вас документи для перевірки. 

**Закриття банківського рахунку**

Останній крок це вирішення питань з рахунком у банку. Законом не передбачене обов'язкове закриття рахунку, але ви зобов'язані повідомляти банк про внесення змін до відомостей про вас як про ФОП в Єдиний державний реєстр. І в банку, можливо, вам запропонують закрити рахунок шляхом написання відповідної заяви складеної в довільній формі із зазначенням таких обов'язкових реквізитів:
•	найменування банку;
•	прізвища, ім'я, по батькові,
•	 реєстраційного номера облікової картки;
•	номера рахунку, який закривається;
•	дати складання заяви.
Перш ніж закривати рахунок, зробіть виписку щодо руху коштів на всіх рахунках (у всіх валютах, в яких були відкриті рахунку) за останні три роки. Саме за цей період податкова має право перевірити вас. У відділенні банку поставте штамп на таку виписку. 



