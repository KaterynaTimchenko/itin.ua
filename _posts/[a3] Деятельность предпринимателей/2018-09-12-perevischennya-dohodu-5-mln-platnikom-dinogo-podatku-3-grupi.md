---
layout: article
categories: [a3]
title: Перевищення 5 млн доходу для третьої групи 
img: 50_m2.jpg
author: daryna-varlam
---

Фізична особа-підприємець на 3-ій групі єдиного податку має суттєве обмеження – обсяг її підприємницького доходу протягом календарного року не може перевищувати 5 млн. гривень.
То що ж робити, якщо справи пішли навіть краще, ніж було заплановано і дохід перевищив встановлений ліміт? Чим це загрожує для ФОПа?
Відповідно до положень Податкового кодексу України, підприємець у разі перевищення дозволеного обсягу доходів повинен самостійно перейти 
на загальну систему оподаткування (з ПДФО в 18 % та військовим збором в 1,5%) з першого числа місяця, наступного за податковим (звітним) 
кварталом, у якому відбулося таке перевищення. 

Наприклад, якщо перевищення відбулось у серпні 2018 року (3 квартал), потрібно не пізніше 20 жовтня 2018 р. подати заяву  в якій вказати 
01 жовтня 2018 року як дату відмови від спрощеної системи. 

Якщо підприємцем у встановлені строки (до 20 числа місяця, наступного за кварталом, у якому допущено перевищення обсягу доходу) не було 
подано потрібну заяву і він самостійно не перейшов на загальну систему оподаткування – податкова зробить це за нього.
Зазвичай податкова виявляє таке перевищення не відразу, наприклад після проведення перевірки, або (що логічно) після отримання декларації, в якій загальний дохід з початку року перевищує 5 млн. грн. Проте виключення з реєстру платників єдиного податку все одно відбудеться з першого числа місяця, наступного за кварталом, у якому було перевищено встановлений ліміт.

Повернення на єдиний податок можливе лише після спливу строку в один рік і за умови, що протягом року (який буде проведений на загальній 
системі) дохід не перевищить ліміт у 5  млн.
Тобто, якщо у 2018 році особа була позбавлена права бути на спрощеній системі, то перейти на неї можна буде лише з січня 2020 року, якщо
підприємець буде відповідати усім вимогам.  

Важливим питанням в цій ситуації є оподаткування отриманого доходу, коли він вже перевищив 5 мільйонів: 
все що в межах 5 млн. оподатковується за звичайною ставкою в 5% (чи 3% для платників ПДВ), а до суми перевищення застосовується ставка 15%.

Повертаючись до нашого прикладу: 
За перші 2 квартали 2018 року, підприємець отримав 4 500 000 гривень, і в серпні отримав ще 600 000. Відповідно за дохід отриманий 
в 3-ому кварталі він повинен буде сплатити:

5% від 500 000 = 25 000
та
15% від 100 000 = 15 000

При цьому сума перевищення також відображається у декларації платника єдиного податку. 


Дарина Варлам
Юрист ЮФ «Лаудіс»
