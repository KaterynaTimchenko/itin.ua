---
layout: article
categories: [a3, actual]
title: Книга обліку доходів загублена. Що робити?
img: knugaobliku.jpg
author: katerina-britskaya
---
Підприємці на третій групі єдиного податку зобов’язані зареєструвати в податковій книгу обліку доходів в паперовому вигляді і вести її 
щоденно, записуючи туди дані про дохід за результатами робочого дня. Зараз законодавством надається можливість вести книгу обліку в 
електронному вигляді, але з деяких технічних причин  на практиці цю можливість реалізувати практично не можливо. Якщо ж якимось дивом вам вдалось це зробити, тоді доходи справно треба записувати день в день, як цього вимагає закон, що буде легко відслідковуватись. Багато з підприємців звикли заповнювати книгу час від часу, що зручніше, хоча і не за буквою закону. 

Так ось, зареєстрували ви книгу обліку в податковій, сумлінно заповняли її кожного разу, коли отримували дохід, але одного разу виявили, 
що десь її загубили… Що тепер робити? 

В такому випадку потрібно повідомити податкову, в якій ви перебуваєте на обліку. Повідомити краще в 
письмовому вигляді, надіславши рекомендованого листа чи подавши листа безпосередньо в канцелярію контролюючого органу. Зразок 
повідомлення про втрату можна завантажити [тут](/pdf/Knyga_povidomlennia pro vtratu.docx). 

Наступним кроком буде відновлення втрачених документів. Для цього у підприємця є 90 календарних днів. Протягом цього часу необхідно подати в податкову заяву про реєстрацію нової книги обліку доходів разом із самою книгою, в якій треба заповнити сторінку із даними про підприємця і пронумерувати її. 

Зразок заяви про реєстрацію книги можна завантажити [тут](/pdf/knygaReestracia.docx).   

Через деякий час, зазвичай 10 робочих днів, можна отримати вже зареєстровану книгу. Деякі податківці вимагають також, щоб про втрату 
книгу повідомлялись органи внутрішніх справ, посилаючись на положення Мінфіну про документальне забезпечення записів у бухгалтерському 
обліку. 

Якщо всіх вищеописаних дій не робити, і відсутність книги буде з'ясована податковим органом, будьте готові заплатити фінансову санкцію від 510 – 1020 грн згідно Податкового Кодексу України і 
51-136 грн адмінштрафу.  
